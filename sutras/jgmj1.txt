金光明最胜王经卷第一
唐三藏沙门义净奉制译
序品第一
　　如是我闻。一时薄伽梵。在王舍城鹫峰山顶。于最清净甚深法界。诸佛之境如来所居。与大苾刍众九万八千人。皆是阿罗汉。能善调伏如大象王。诸漏已除。无复烦恼。心善解脱。慧善解脱。所作已毕。舍诸重担。逮得己利。尽诸有结。得大自在。住清净戒。善巧方便。智慧庄严。证八解脱。已到彼岸。其名曰具寿阿若憍陈如。具寿阿说侍多。具寿婆湿波。具寿摩诃那摩。具寿婆帝利迦。大迦摄波。优楼频螺迦摄。伽耶迦摄。那提迦摄。舍利子。大目干连。惟阿难陀住于学地。如是等诸大声闻。各于晡时从定而起。往诣佛所。顶礼佛足。右绕三匝。退坐一面。
　　复有菩萨摩诃萨。百千万亿人俱。有大威德。如大龙王。名称普闻。众所知识。施戒清净。常乐奉持。忍行精勤。经无量劫。超诸静卢。系念现前。开阐慧门。善修方便。自在游戏。微妙神通。逮得总持。辩才无尽。断诸烦恼。累染皆亡。不久当成一切种智。降魔军众。而击法鼓。制诸外道。令起净心。转妙法轮。度人天众。十方佛土悉已庄严。六趣有情无不蒙益。成就大智。具足大忍。住大慈悲心有大坚固力。历事诸佛不般涅槃。发弘誓心尽未来际。广于佛所深种净因。于三世法悟无生忍。逾于二乘所行境界。以大善巧化导世间。于大师教悉能敷演秘密之法。甚深空性。皆已了知。无复疑惑。其名曰无障碍转法轮菩萨。常发心转法轮菩萨。常精进菩萨。不休息菩萨。慈氏菩萨。妙吉祥菩萨。观自在菩萨。总持自在王菩萨。大辩庄严王菩萨。妙高山王菩萨。大海深王菩萨。宝幢菩萨。大宝幢菩萨。地藏菩萨。虚空藏菩萨。宝手自在菩萨。金刚手菩萨。欢喜力菩萨。大法力菩萨。大庄严光菩萨。大金光庄严菩萨。净戒菩萨。常定菩萨。极清净慧菩萨。坚固精进菩萨。心如虚空菩萨。不断大愿菩萨。施药菩萨。疗诸烦恼病菩萨。医王菩萨。欢喜高王菩萨。得上授记菩萨。大云净光菩萨。大云持法菩萨。大云名称喜乐菩萨。大云现无边称菩萨。大云师子吼菩萨。大云牛王吼菩萨。大云吉祥菩萨。大云宝德菩萨。大云日藏菩萨。大云月藏菩萨。大云星光菩萨。大云火光菩萨。大云电光菩萨。大云雷音菩萨。大云慧雨充遍菩萨。大云清净雨王菩萨。大云花树王菩萨。大云青莲花香菩萨。大云宝栴檀香清凉身菩萨。大云除闇菩萨。大云破医菩萨。如是等无量大菩萨众。各于晡时从定而起。往诣佛所。顶礼佛足右绕三匝退坐一面。复有梨车毗童子五亿八千。其名曰师子光童子。师子慧童子。法授童子。因陀罗授童子。大光童子。大猛童子。佛护童子。法护童子。僧护童子。金刚护童子。虚空护童子。虚空吼童子。宝藏童子。吉祥妙藏童子。如是等人而为上首。悉皆安住无上菩提。于大乘中深信欢喜。各于晡时。往诣佛所顶礼佛足。右绕三匝退坐一面。
　　复有四万二千天子。其名曰喜见天子。喜悦天子。日光天子。月髻天子。明慧天子。虚空净慧天子。除烦恼天子。吉祥天子。如是等天子而为上首。皆发弘愿护持大乘。绍隆正法能使不绝。各于晡时往诣佛所顶礼佛足。右绕三匝退坐一面。
　　复有二万八千龙王。莲华龙王。[醫-酉+言]罗叶龙王。大力龙王。大吼龙王。小波龙王。持駃水龙王。金面龙王。如意龙王。如是等龙王而为上首。于大乘法常乐受持。发深信心称扬拥护。各于晡时往诣佛所顶礼佛足。右绕三匝退坐一面。
　　复有三万六千诸药叉众。毗沙门天王而为上首。其名曰庵婆药叉。持庵婆药叉。莲花光藏药叉。莲花面药叉。颦眉药叉。现大怖药叉。动地药叉。吞食药叉。是等药叉悉皆爱乐如来正法。深心护持不生疲懈。各于晡时往诣佛所顶礼佛足。右绕三匝退坐一面。
　　复有四万九千揭路茶王。香象势力王而为上首。及余健闼婆阿苏罗紧那罗莫呼洛伽等。山林河海一切神仙。并诸大国所有王众。中宫后妃净信男女。人天大众悉皆云集。咸愿拥护无上大乘。读诵受持书写流布。各于晡时往诣佛所顶礼佛足。右绕三匝退坐一面。如是等声闻菩萨。人天大众龙神八部。既云集已。各各至心合掌恭敬。瞻仰尊容。目未曾舍。愿乐欲闻殊胜妙法。尔时薄伽梵。于日晡时。从定而起。观察大众。而说颂曰。
　　金光明妙法　　最胜诸经王
　　甚深难得闻　　诸佛之境界
　　我当为大众　　宣说如是经
　　并四方四佛　　威神共加护
　　东方阿閦尊　　南方宝相佛
　　西方无量寿　　北方天鼓音
　　我复演妙法　　吉祥忏中胜
　　能灭一切罪　　净除诸恶业
　　及消众苦患　　常与无量乐
　　一切智根本　　诸功德庄严
　　众生身不具　　寿命将损减
　　诸恶相现前　　天神皆舍离
　　亲友怀嗔恨　　眷属悉分离
　　彼此共乖违　　珍财皆散失
　　恶星为变怪　　或被邪蛊侵
　　若复多忧愁　　众苦之所逼
　　睡眠见恶梦　　因此生烦恼
　　是人当澡浴　　应着鲜洁衣
　　于此妙经王　　甚深佛所赞
　　专注心无乱　　读诵听受持
　　由此经威力　　能离诸灾横
　　及余众苦难　　无不皆除灭
　　护世四王众　　及大臣眷属
　　无量诸药叉　　一心皆拥卫
　　大辩才天女　　尼连河水神
　　诃利底母神　　坚牢地神众
　　梵王帝释主　　龙王紧那罗
　　及金翅鸟王　　阿苏罗天众
　　如是天神等　　并将其眷属
　　皆来护是人　　昼夜常不离
　　我当说是经　　甚深佛行处
　　诸佛秘密教　　千万劫难逢
　　若有闻是经　　能为他演说
　　若心生随喜　　或设于供养
　　如是诸人等　　当于无量劫
　　常为诸天人　　龙神所恭敬
　　此福聚无量　　数过于恒沙
　　读诵是经者　　当获斯功德
　　亦为十方尊　　深行诸菩萨
　　拥护持经者　　令离诸苦难
　　供养是经者　　如前澡浴身
　　饮食及香花　　恒起慈悲意
　　若欲听是经　　令心净无垢
　　常生欢喜念　　能长诸功德
　　若以尊重心　　听闻是经者
　　善生于人趣　　远离诸苦难
　　彼人善根熟　　诸佛之所赞
　　方得闻是经　　及以忏悔法
如来寿量品第二
　　尔时王舍大城。有一菩萨摩诃萨。名曰妙幢。已于过去无量俱胝那庾多百千佛所。承事供养殖诸善根。是时妙幢菩萨独于静处作是思惟。以何因缘释迦牟尼如来寿命短促唯八十年。复作是念。如佛所说有二因缘得寿命长。云何为二。一者不害生命。二者施他饮食。然释迦牟尼如来。曾于无量百千万亿无数大劫。不害生命行十善道。常以饮食惠施一切饥饿众生。乃至己身血肉骨髓。亦持施与令得饱满。况余饮食。时彼菩萨。于世尊所作是念时。以佛威力其室忽然广博严净。帝青琉璃种种众宝。杂彩间饰如佛净土。有妙香气。过诸天香芬馥充满。于其四面各有上妙师子之座。四宝所成以天宝衣而敷其上。复于此座有妙莲花。种种珍宝以为严饰。量等如来自然显现。于莲花上有四如来。东方不动。南方宝相。西方无量寿。北方天鼓音。是四如来各于其座加趺而坐。放大光明周遍照耀王舍大城。及此三千大千世界。乃至十方恒河沙等诸佛国土。雨诸天花奏诸天乐。尔时于此赡部洲中及三千大千世界。所有众生以佛威力。受胜妙乐无有乏少。若身不具皆蒙具足。盲者能视。聋者得闻。哑者能言。愚者得智。若心乱者得本心。若无衣者得衣服。被恶贱者人所敬。有垢秽者身清洁。于此世间所有利益。未曾有事悉皆显现。
　　尔时妙幢菩萨。见四如来及希有事。欢喜踊跃合掌一心。瞻仰诸佛殊胜之相。亦复思惟释迦牟尼如来无量功德。惟于寿命。生疑惑心。云何。如来功德无量寿命短促。唯八十年。尔时四佛。告妙幢菩萨言。善男子。汝今不应思忖如来寿命长短。何以故。善男子。我等不见诸天世间梵魔沙门婆罗门等人及非人。有能算知佛之寿量知其齐限。惟除无上正遍知者。时四如来。欲说释迦牟尼佛所有寿量。以佛威力。欲色界天诸龙鬼神健闼婆阿苏罗揭路茶紧那罗莫呼洛伽。及无量百千亿那庾多菩萨摩诃萨。悉来集会入妙幢菩萨净妙室中。尔时四佛于大众中。欲显释迦牟尼如来所有寿量。而说颂曰。
　　一切诸海水　　可知其渧数
　　无有能数知　　释迦之寿量
　　析诸妙高山　　如芥可知数
　　无有能数知　　释迦之寿量
　　一切大地土　　可知其尘数
　　无有能数知　　释迦之寿量
　　假使量虚空　　可得尽边际
　　无有能度知　　释迦之寿量
　　若人住亿劫　　尽力常算数
　　亦复不能知　　世尊之寿量
　　不害众生命　　及施于饮食
　　由斯二种因　　得寿命长远
　　是故大觉尊　　寿命难知数
　　如劫无边际　　寿量亦如是
　　妙幢汝当知　　不应起疑惑
　　最胜寿无量　　莫能知数者
　　尔时妙幢菩萨。闻四如来说释迦牟尼佛寿量无限白言。世尊。云何如来示现如是短促寿量。时四世尊告妙幢菩萨言。善男子。彼释迦牟尼佛于五浊世。出现之时。人寿百年禀性下劣。善根微薄。复无信解。此诸众生。多有我见人见众生寿者。养育邪见我我所见断常见等。为欲利益此诸异生及众外道。如是等类令生正解速得成就无上菩提。是故释迦牟尼如来。示现如是短促寿命。善男子。然彼如来欲令众生见涅槃已。生难遭想忧苦等想。于佛世尊所说经教。速当受持读诵通利。为人解说不生谤毁。是故如来现斯短寿。何以故。彼诸众生若见如来不般涅槃。不生恭敬难遭之想。如来所说甚深经典。亦不受持读诵通利为人宣说。所以者何。以常见佛不尊重故。善男子。譬如有人见其父母。多有财产珍宝丰盈。便于财物不生希有难遭之想。所以者何。于父财物生常想故。善男子。彼诸众生亦复如是。若见如来不入涅槃。不生希有难遭之想。所以者何。由常见故。善男子。譬如有人父母贫穷资财乏少。然彼贫人或诣王家或大臣舍。见其仓库种种珍宝悉皆盈满。生希有心难遭之想。时彼贫人为欲求财。广设方便策勤无怠。所以者何。为舍贫穷受安乐故。善男子。彼诸众生。亦复如是。若见如来入于涅槃。生难遭想乃至忧苦等想。复作是念。于无量劫诸佛如来出现于世。如乌昙跋花时乃一现。彼诸众生发希有心起难遭想。若遇如来心生敬信。闻说正法生实语想。所有经典。悉皆受持。不生毁谤。善男子。以是因缘。彼佛世尊。不久住世。速入涅槃。善男子。是诸如来。以如是等善巧方便。成就众生。尔时四佛。说是语已忽然不现。
　　尔时妙幢菩萨摩诃萨。与无量百千菩萨及无量亿那庾多百千众生。俱共往诣鹫峰山中释迦牟尼如来正遍知所。顶礼佛足。在一面立。时妙幢菩萨。以如上事。具白世尊。时四如来。亦诣鹫峰。至释迦牟尼佛所。各随本方。就座而坐。告侍者菩萨言。善男子。汝今可诣释迦牟尼佛所。为我致问。少病少恼。起居轻利。安乐行不。复作是言。善哉善哉。释迦牟尼如来。今可演说金光明经甚深法要。为欲饶益一切众生。除去饥馑。令得安乐。我当随喜时彼侍者。各诣释迦牟尼佛所。顶礼双足。却住一面。俱白佛言。彼天人师致问无量。少病少恼起居轻利安乐行不。复作是言。善哉善哉。释迦牟尼如来。今可演说金光明经甚深法要。为欲利益一切众生。除去饥馑。令得安乐。尔时释迦牟尼如来应正等觉。告彼侍者诸菩萨言。善哉善哉。彼四如来。乃能为诸众生饶益安乐。劝请于我宣扬正法。尔时世尊。而说颂曰。
　　我常在鹫山　　宣说此经宝
　　成就众生故　　示现般涅槃
　　凡夫起邪见　　不信我所说
　　为成就彼故　　示现般涅槃
　　时大会中有婆罗门。姓憍陈如名曰法师授记。与无量百千婆罗门众。供养佛已。闻世尊说入般涅槃。涕泪交流前礼佛足白言。世尊。若实如来于诸众生有大慈悲。怜愍利益令得安乐。犹如父母余无等者。能与世间作归依处如净满月。以大智慧能为照明如日初出。普观众生爱无偏党如罗怙罗。惟愿世尊施我一愿。尔时世尊默然而止。佛威力故于此众中。有梨车毗童子名一切众生喜见。语婆罗门憍陈如言。大婆罗门。汝今从佛欲乞何愿。我能与汝。婆罗门言。童子。我欲供养无上世尊。今从如来求请舍利如芥子许。何以故。我曾闻说若善男子善女人。得佛舍利如芥子许恭敬供养。是人当生三十三天而为帝释。是时童子。语婆罗门曰。若欲愿生三十三天受胜报者。应当至心听是金光明最胜王经。于诸经中最为殊胜。难解难入。声闻独觉所不能知。此经能生无量无边福德果报。乃至成办无上菩提。我今为汝略说其事。婆罗门言。善哉童子。此金光明甚深最上难解难入。声闻独觉尚不能知。何况我等边鄙之人。智慧微浅。而能解了。是故。我今求佛舍利如芥子许。持还本处。置宝函中恭敬供养。命终之后得为帝释。常受安乐。云何。汝今不能为我从明行足求斯一愿。作是语已。尔时童子即为婆罗门。而说颂曰。
　　恒河駃流水　　可生白莲花
　　黄鸟作白形　　黑鸟变为赤
　　假使赡部树　　可生多罗果
　　朅树罗枝中　　能出庵罗叶
　　斯等希有物　　或容可转变
　　世尊之舍利　　毕竟不可得
　　假使用龟毛　　织成上妙服
　　寒时可被着　　方求佛舍利
　　假使蚊蚋足　　可使成楼观
　　坚固不摇动　　方求佛舍利
　　假使水蛭虫　　口中生白齿
　　长大利如锋　　方求佛舍利
　　假使持兔角　　用成于梯蹬
　　可升上天宫　　方求佛舍利
　　鼠缘此梯上　　除去阿苏罗
　　能障空中月　　方求佛舍利
　　若蝇饮酒醉　　周行村邑中
　　广造于舍宅　　方求佛舍利
　　若使驴唇色　　赤如频婆果
　　善作于歌舞　　方求佛舍利
　　乌与鸺鹠鸟　　同共一处游
　　彼此相顺从　　方求佛舍利
　　假使波罗叶　　可成于伞盖
　　能遮于大雨　　方求佛舍利
　　假令大船舶　　盛满诸财宝
　　能令陆地行　　方求佛舍利
　　假使鹪鹩鸟　　以嘴衔香山
　　随处任游行　　方求佛舍利
　　尔时法师授记婆罗门。闻此颂已亦以伽他。答一切众生喜见童子曰。
　　善哉大童子　　此众中吉祥
　　善巧方便心　　得佛无上记
　　如来大威德　　能救护世间
　　仁可至心听　　我今次第说
　　诸佛境难思　　世间无与等
　　法身性常住　　修行无差别
　　诸佛体皆同　　所说法亦尔
　　诸佛无作者　　亦复本无生
　　世尊金刚体　　权现于化身
　　是故佛舍利　　无如芥子许
　　佛非血肉身　　云何有舍利
　　方便留身骨　　为益诸众生
　　法身是正觉　　法界即如来
　　此是佛真身　　亦说如是法
　　尔时会中三万二千天子。闻说如来寿命长远。皆发阿耨多罗三藐三菩提心。欢喜踊跃。得未曾有。异口同音。而说颂曰。
　　佛不般涅槃　　正法亦不灭
　　为利众生故　　示现有灭尽
　　世尊不思议　　妙体无异相
　　为利众生故　　现种种庄严
　　尔时妙幢菩萨。亲于佛前及四如来并二大士诸天子所。闻说释迦牟尼如来寿量事已。复从座起。合掌恭敬。白佛言。世尊。若实如是。诸佛如来。不般涅槃。无舍利者。云何经中。说有涅槃及佛舍利。令诸人天恭敬供养。过去诸佛。现有身骨。流布于世。人天供养。得福无边。今复言无。致生疑惑。惟愿世尊。哀愍我等。广为分别。
　　尔时佛告妙幢菩萨及诸大众。汝等当知。云般涅槃有舍利者。是密意说。如是之义当一心听。善男子。菩萨摩诃萨如是应知。有其十法。能解如来应正等觉真实理趣。说有究竟大般涅槃。云何为十。一者。诸佛如来究竟断尽诸烦恼障所知障故。名为涅槃。二者。诸佛如来善能解了有情无性及法无性故。名为涅槃。三者。能转身依及法依故。名为涅槃。四者。于诸有情任运休息化因缘故。名为涅槃。五者证得真实无差别相平等法身故。名为涅槃。六者。了知生死及以涅槃无二性故。名为涅槃。七者。于一切法。了其根本。证清净故。名为涅槃。八者。于一切法无生无灭善修行故。名为涅槃。九者。真如法界实际平等。得正智故。名为涅槃。十者。于诸法性及涅槃性。得无差别故。名为涅槃。是谓十法说有涅槃。
　　复次善男子。菩萨摩诃萨。如是应知。复有十法。能解如来应正等觉真实理趣。说有究竟大般涅槃。云何为十。一者。一切烦恼。以乐欲为本从乐欲生。诸佛世尊断乐欲故。名为涅槃。二者。以诸如来断诸乐欲。不取一法以不取故。无去无来。无所取故。名为涅槃。三者。以无去来及无所取。是则法身不生不灭无生灭故。名为涅槃。四者。此无生灭非言所宣。言语断故。名为涅槃。五者无有我人。惟法生灭得转依故。名为涅槃。六者。烦恼随惑。皆是客尘。法性是主。无来无去。佛了知故。名为涅槃。七者。真如是实。余皆虚妄。实性体者即是真如。真如性者。即是如来。名为涅槃。八者。实际之性。无有戏论。惟独如来证实际法。戏论永断。名为涅槃。九者。无生是实。生是虚妄。愚痴之人。漂溺生死。如来体实无有虚妄。名为涅槃。十者。不实之法。是从缘生。真实之法。不从缘起。如来法身。体是真实。名为涅槃。善男子。是谓十法说有涅槃。
　　复次善男子。菩萨摩诃萨。如是应如。复有十法。能解如来应正等觉真实理趣。说有究竟大般涅槃。云何为十。一者。如来善知施及施果。无我我所。此施及果。不正分别永除灭故。名为涅槃。二者。如来善知戒及戒果。无我我所。此戒及果。不正分别永除灭故。名为涅槃。三者。如来善知忍及忍果。无我我所。此忍及果。不正分别永除灭故。名为涅槃。四者。如来善知勤及勤果。无我我所。此勤及果。不正分别永除灭故。名为涅槃。五者。如来善知定及定果。无我我所。此定及果。不正分别永除灭故。名为涅槃。六者。如来善知慧及慧果。无我我所。此慧及果不。正分别永除灭故。名为涅槃。七者。诸佛如来。善能了知一切有情非有情。一切诸法皆无性。不正分别。永除灭故。名为涅槃。八者。若自爱者。便起追求。由追求故。受众苦恼。诸佛如来。除自爱故。永绝追求。无追求故。名为涅槃。九者。有为之法。皆有数量。无为法者。数量皆除。佛离有为证无为法。无数量故。名为涅槃。十者。如来了知有情及法。体性皆空。离空非有。空性即是真法身故。名为涅槃。善男子。是谓十法说有涅槃。
　　复次善男子。岂惟如来不般涅槃。是为希有。复有十种希有之法。是如来行。云何为十。一者。生死过失。涅槃寂静。由于生死及以涅槃证平等故。不处流转。不住涅槃。于诸有情。不生厌背。是如来行。二者。佛于众生不作是念。此诸愚夫行颠倒见。为诸烦恼之所缠迫。我今开悟令其解脱。然由往昔慈善根力。于彼有情。随其根性意乐胜解。不起分别。任运济度示教利喜。尽未来际。无有穷尽。是如来行。三者。佛无是念。我今演说十二分教。利益有情。然由往昔慈善根力。为彼有情广说。乃至尽未来际。无有穷尽。是如来行。四者。佛无是念。我今往彼城邑聚落。王及大臣婆罗门刹帝利薜舍戍达罗等舍。从其乞食。然由往昔身语意行惯习力故。任运诣彼。为利益事。而行乞食。是如来行。五者。如来之身。无有饥渴。亦无便利羸惫之相。虽行乞取。而无所食。亦无分别。然为任运利益有情。示有食相。是如来行。六者。佛无是念。此诸众生。有上中下。随彼机性。而为说法。然佛世尊无有分别。随其器量。善应机缘。为彼说法。是如来行。七者。佛无是念。此类有情。不恭敬我。常于我所。出呵骂言。不能与彼共为言论。彼类有情。恭敬于我。常于我所。共相赞叹。我当与彼共为言说。然而如来起慈悲心。平等无二。是如来行。八者。诸佛如来。无有爱憎。憍慢贪惜及诸烦恼。然而如来常乐寂静。赞叹少欲。离诸諠闹。是如来行。九者。如来无有一法不知。不善通达。于一切处镜智现前无有分别。然而如来。见彼有情所作事业。随彼意转方便诱引。令得出离。是如来行。十者。如来。若见一分有情得富盛时。不生欢喜。见其衰损。不起忧戚。然而如来见彼有情修习正行。无碍大慈。自然救摄。若见有情修习邪行。无碍大悲自然救摄。是如来行。善男子。如是当知。如来应正等觉。说有如是无边正行。汝等当知。是谓涅槃真实之相。或时见有般涅槃者。是权方便。及留舍利令诸有情。恭敬供养。皆是如来慈善根力。若供养者于未来世。远离八难。逢值诸佛。遇善知识不失善心。福报无边速当出离。不为生死之所缠缚。如是妙行。汝等勤修。勿为放逸。
　　尔时妙幢菩萨。闻佛亲说不般涅槃及甚深行。合掌恭敬白言。我今始知如来大师不般涅槃。及留舍利普益众生。身心踊悦。叹未曾有。说是如来寿量品时。无量无数无边众生。皆发无等等阿耨多罗三藐三菩提心。时四如来忽然不现。妙幢菩萨。礼佛足已。从座而起还其本处。



金光明最胜王经卷第二
唐三藏沙门义净奉制译
分别三身品第三
　　尔时虚空藏菩萨摩诃萨。在大众中。从座而起。偏袒右肩。右膝着地。合掌恭敬。顶礼佛足。以上微妙金宝之花宝幢幡盖。而为供养。白佛言。世尊。云何菩萨摩诃萨于诸如来甚深秘密。如法修行。佛言善男子。谛听谛听。善思念之。吾当为汝分别解说。
　　善男子。一切如来有三种身云。何为三。一者化身。二者应身。三者法身。如是三身具足。摄受阿耨多罗三藐三菩提。若正了知。速出生死。云何菩萨了知化身。善男子。如来昔在修行地中。为一切众生。修种种法。如是修习至修行满。修行力故。得大自在。自在力故。随众生意。随众生行。随众生界。悉皆了别。不待时。不过时。处相应。时相应。行相应。说法相应。现种种身。是名化身。善男子。云何菩萨了知应身。谓诸如来。为诸菩萨得通达故。说于真谛。为令解了生死涅槃是一味故。为除身见众生怖畏欢喜故。为无边佛法而作本故。如实相应如如如如智。本愿力故。是身得现。具三十二相八十种好项背圆光。是名应身。善男子。云何菩萨摩诃萨。了知法身。为除诸烦恼等障。为具诸善法故。唯有如如如如智。是名法身。前二种身。是假名有。此第三身。是真实有。为前二身而作根本。何以故。离法如如。离无分别智。一切诸佛无有别法。一切诸佛智慧具足。一切烦恼究竟灭尽。得清净佛地。是故法如如如如智。摄一切佛法。
　　复次善男子。一切诸佛。利益自他。至于究竟。自利益者。是法如如。利益他者。是如如智。能于自他利益之事。而得自在成就种种无边用故。是故分别一切佛法。有无量无边种种差别。善男子。譬如依止妄想思惟说种种烦恼。说种种业用说种种果报。如是依法如如。依如如智。说种种佛法。说种种独觉法。说种种声闻法。依法如如。依如如智。一切佛法自在成就。是为第一不可思议。譬如画空作庄严具。是难思议。如是依法如如。依如如智。成就佛法亦难思议。善男子。云何法如如如如智。二无分别。而得自在。事业成就。善男子。譬如如来入于涅槃愿自在故。种种事业皆得成就。法如如如如智。自在事成。亦复如是。
　　复次菩萨摩诃萨。入无心定。依前愿力。从禅定起作众事业。如是二法。无有分别。自在事成。善男子。譬如日月无有分别。亦如水镜无有分别。光明亦无分别。三种和合得有影生。如是法如如如如智。亦无分别。以愿自在故。众生有感现应化身。如日月影和合出现。
　　复次善男子。譬如无量无边水镜依于光故。空影得现种种异相。空者即是无相。善男子。如是受化诸弟子等。是法身影。以愿力故于二种身现种种相。于法身地无有异相。善男子。依此二身。一切诸佛。说有余涅槃。依此法身。说无余涅槃。何以故。一切余法。究竟尽故。依此三身。一切诸佛说无住处涅槃。为二身故不住涅槃。离于法身。无有别佛。何故二身不住涅槃。二身假名不实。念念生灭不定住故。数数出现以不定故。法身不尔。是故二身不住涅槃。法身不二。是故不住涅槃。故依三身说无住涅槃。
　　善男子。一切凡夫为三相故。有缚有障。远离三身。不至三身。何者为三。一者遍计所执相。二者依他起相。三者成就相。如是诸相不能解故。不能灭故。不能净故。是故不得至于三身。如是三相。能解能灭能净故。是故诸佛具足三身。善男子。诸凡夫人未能除遣此三心故。远离三身不能得至。何者为三。一者起事心。二者依根本心。三者根本心。依诸伏道。起事心尽。依法断道。依根本心尽。依最胜道。根本心尽。起事心灭故。得现化身。依根本心灭故。得显应身。根本心灭故。得至法身。是故。一切如来具足三身。
　　善男子。一切诸佛于第一身。与诸佛同事。于第二身。与诸佛同意。于第三身。与诸佛同体。善男子。是初佛身随众生意。有多种故。现种种相。是故说多。第二佛身。弟子一意故。现一相。是故说一。第三佛身。过一切种相非执相境界。是故说名不一不二。善男子。是第一身。依于应身得显现故。是第二身。依于法身得显现故。是法身者。是真实有无依处故。善男子。如是三身。以有义故。而说于常。以有义故说于无常。化身者。恒转法轮处处随缘。方便相续不断绝故。是故说常。非是本故具足大用。不显现故说为无常。应身者。从无始来相续不断。一切诸佛不共之法能摄持故。众生无尽用亦无尽。是故说常。非是本故以具足用。不显现故说为无常。法身者。非是行法无有异相。是根本故犹如虚空。是故说常。善男子。离无分别智。更无胜智。离法如如。无胜境界。是法如如。是慧如如。是二种如如如如不一不异。是故法身。慧清净故。灭清净故。是二清净。是故法身具足清净。
　　复次善男子。分别三身。有四种异。有化身非应身。有应身非化身。有化身亦应身。有非化身亦非应身。何者化身非应身。谓诸如来般涅槃后。以愿自在故。随缘利益。是名化身。何者应身非化身。是地前身。何者化身亦应身。谓住有余涅槃之身。何者非化身非应身。谓是法身。善男子。是法身者。二无所有所显现故。何者名为二无所有。于此法身相及相处。二皆是无。非有非无。非一非异。非数非非数。非明非闇。如是如如智。不见相及相处。不见非有非无。不见非一非异。不见非数非非数。不见非明非闇。是故当知。境界清净。智慧清净。不可分别。无有中间。为灭道本故。于此法身。能显如来种种事业。
　　善男子。是身因缘境界处所果。依于本难思议故。若了此义。是身即是大乘。是如来性。是如来藏。依于此身。得发初心修行地心。而得显现不退地心。亦皆得现一生补处心。金刚之心如来之心。而悉显现无量无边如来妙法。皆悉显现。依此法身不可思议摩诃三昧。而得显现。依此法身得现一切大智。是故二身依于三昧依于智慧。而得显现如此法身。依于自体说常说我。依大三昧故说于乐。依于大智故说清净。是故如来常住自在安乐清净。依大三昧。一切禅定首楞严等。一切念处。大法念等。大慈大悲一切陀罗尼。一切神通。一切自在。一切法平等摄受。如是佛法。悉皆出现。依此大智。十力四无所畏。四无碍辩。一百八十不共之法。一切希有不可思议法。悉皆显现。譬如依如意宝珠。无量无边种种珍宝。悉皆得现。如是依大三昧宝。依大智慧宝。能出种种无量无边诸佛妙法。善男子。如是法身三昧智慧。过一切相。不着于相。不可分别。非常非断。是名中道。虽有分别。体无分别。虽有三数。而无三体。不增不减。犹如梦幻。亦无所执。亦无能执。法体如如。是解脱处。过死王境。越生死闇。一切众生不能修行。所不能至。一切诸佛菩萨之所住处。善男子。譬如有人愿欲得金。处处求觅。遂得金矿。既得矿已。即便碎之。择取精者炉中销炼。得清净金。随意回转。作诸镮钏种种严具。虽有诸用。金性不改。复次善男子。若善男子善女人。求胜解脱。修行世善。得见如来及弟子众。得亲近已。白佛言。世尊。何者为善。何者不善。何者正修得清净行。诸佛如来及弟子众。见彼问时。如是思惟。是善男子善女人。欲求清净。欲听正法。即便为说令其开悟。彼既闻已正念忆持。发心修行得精进力。除懒惰障灭一切罪。于诸学处。离不尊重。息掉悔心。入于初地。依初地心。除利有情障。得入二地。于此地中。除不逼恼障。入于三地。于此地中。除心软净障。入于四地。于此地中。除善方便障。入于五地。于此地中。除见真俗障。入于六地。于此地中除见行相障。入于七地。于此地中。除不见灭相障。入于八地。于此地中。除不见生相障。入于九地。于此地中。除六通障。入于十地。于此地中。除所知障。除根本心。入如来地。如来地者由三净故。名极清净。云何为三。一者烦恼净。二者苦净。三者相净。譬如真金镕销治炼。既烧打已无复尘垢。为显金性本清净故。金体清净。非谓无金。譬如浊水。澄渟清净。无复滓秽。为显水性本清净故。非谓无水。如是法身。与烦恼离。苦集除已无复余习。为显佛性本清净故。非谓无体。譬如虚空烟云尘雾之所障蔽。若除屏已是空界净非谓无空。如是法身一切众苦悉皆尽故。说为清净非谓无体。譬如有人于睡梦中。见大河水漂泛其身。运手动足截流而渡得至彼岸。由彼身心不懈退故。从梦觉已。不见有水彼此岸别。非谓无心。生死妄想既灭尽已。是觉清净非谓无觉。如是法界一切妄想不复生故。说为清净。非是诸佛无其实体。
　　复次善男子。是法身者。惑障清净能现应身。业障清净。能现化身。智障清净。能现法身。譬如依空出电依电出光。如是依法身故能现应身。依应身故能现化身。由性净故能现法身。智慧清净能现应身。三昧清净能现化身。此三清净是法如如。不异如如。一味如如。解脱如如。究竟如如。是故诸佛体无有异。善男子。若有善男子善女人。说于如来是我大师。若作如是决定信者。此人即应深心解了如来之身无有别异。善男子。以是义故。于诸境界不正思惟悉皆除断。即知彼法无有二相亦无分别。圣所修行。如如于彼无有二相。正修行故。如是如是。一切诸障悉皆除灭。如如一切障灭。如是如是法如如如如智得最清净。如如法界正智清净。如是如是一切自在。具足摄受皆得成就。一切诸障悉皆除灭。一切诸障得清净故。是名真如正智真实之相。如是见者是名圣见。是则名为真实见佛。何以故。如实得见法真如故。是故诸佛悉能普见一切如来。何以故。声闻独觉已出三界。求真实境不能知见。如是圣人所不知见。一切凡夫皆生疑惑。颠倒分别。不能得度。如兔浮海必不能过。所以者何。力微劣故。凡夫之人。亦复如是。不能通达法如如故。然诸如来无分别心。于一切法得大自在。具足清净深智慧故。是自境界不共他故。是故诸佛如来于无量无边阿僧祇劫。不惜身命。难行苦行。方得此身最上无比。不可思议。过言说境。是妙寂静离诸怖畏。
　　善男子。如是知见法真如者。无生老死。寿命无限。无有睡眠。亦无饥渴。心常在定。无有散动。若于如来。起诤论心。是则不能见于如来。诸佛所说。皆能利益。有听闻者无不解脱。诸恶禽兽恶人恶鬼。不相逢值。由闻法故。果报无尽。然诸如来无无记事。一切境界无欲知心。生死涅槃无有异想。如来所记无不决定。诸佛如来四威仪中。无非智摄。一切诸法。无有不为。慈悲所摄。无有不为利益安乐诸众生者。善男子。若有善男子善女人。于此金光明经。听闻信解。不随地狱饿鬼傍生阿苏罗道。常处人天不生下贱。恒得亲近诸佛如来。听受正法。常生诸佛清净国土。所以者何。由得闻此甚深法故。是善男子善女人。则为如来已知已记。当得不退阿耨多罗三藐三菩提。若善男子善女人。于此甚深微妙之法。一经耳者。当知是人不谤如来。不毁正法。不轻圣众。一切众生。未种善根令得种故。已种善根令增长成熟故。一切世界所有众生。皆劝修行六波罗蜜多。
　　尔时虚空藏菩萨。梵释四王诸天众等。即从座起。偏袒右肩。合掌恭敬。顶礼佛足。白佛言。世尊。若所在处。讲说如是金光明王微妙经典。于其国土有四种利益。何者为四。一者国王军众强盛无诸怨敌。离于疾病寿命延长。吉祥安乐正法兴显。二者。中宫妃后王子诸臣和悦无诤。离于谄佞王所爱重。三者。沙门婆罗门。及诸国人修行正法。无病安乐。无抂死者。于诸福田。悉皆修立。四者。于三时中。四大调适。常为诸天增加守护。慈悲平等无伤害心。令诸众生归敬三宝。皆愿修习菩提之行。是为四种利益之事。世尊。我等亦常为弘经故。随逐如是持经之人。所在住处为作利益。佛言。善哉善哉。善男子。如是如是。汝等应当勤心流布此妙经王。则令正法久住于世。
梦见忏悔品第四
　　尔时妙幢菩萨。亲于佛前。闻妙法已。欢喜踊跃。一心思惟还至本处。于夜梦中。见大金鼓。光明晃耀。犹如日轮。于此光中。得见十方无量诸佛。于宝树下坐琉璃座。无量百千大众围绕而为说法。见一婆罗门。桴击金鼓。出大音声。声中演说微妙伽他明忏悔法。妙幢闻已。皆悉忆持系念而住。至天晓已与无量百千大众围绕。将诸供具出王舍城。诣鹫峰山。至世尊所。礼佛足已布设香花。右绕三匝退坐一面。合掌恭敬瞻仰尊颜白佛言。世尊。我于梦中见婆罗门以手执桴。击妙金鼓。出大音声。声中演说微妙伽他明忏悔法。我皆忆持。惟愿世尊。降大慈悲。听我所说。即于佛前。而说颂曰。
　　我于昨夜中　　梦见大金鼓
　　其形极姝妙　　周遍有金光
　　犹如盛日轮　　光明皆普耀
　　充满十方界　　咸见于诸佛
　　在于宝树下　　各处琉璃座
　　无量百千众　　恭敬而围绕
　　有一婆罗门　　以桴击金鼓
　　于其鼓声内　　说此妙伽他
　　金光明鼓出妙声　　遍至三千大千界
　　能灭三涂极重罪　　及以人中诸苦厄
　　由此金鼓声威力　　永灭一切烦恼障
　　断除怖畏令安隐　　譬如自在牟尼尊
　　佛于生死大海中　　积行修成一切智
　　能令众生觉品具　　究竟咸归功德海
　　由此金鼓出妙声　　普令闻者获梵响
　　证得无上菩提果　　常转清净妙法轮
　　住寿不可思议劫　　随机说法利群生
　　能断烦恼众苦流　　贪嗔痴等皆除灭
　　若有众生处恶趣　　大火猛焰周遍身
　　若得闻是妙鼓音　　即能离苦归依佛
　　皆得成就宿命智　　能忆过去百千生
　　悉皆正念牟尼尊　　得闻如来甚深教
　　由闻金鼓胜妙音　　常得亲近于诸佛
　　悉能舍离诸恶业　　纯修清净诸善品
　　一切天人有情类　　殷重至诚祈愿者
　　得闻金鼓妙音声　　能令所求皆满足
　　众生堕在无间狱　　猛火炎炽苦焚身
　　无有救护处轮回　　闻者能令苦除灭
　　人天饿鬼傍生中　　所有现受诸苦难
　　得闻金鼓发妙响　　皆蒙离苦得解脱
　　现在十方界　　常住两足尊
　　愿以大悲心　　哀愍忆念我
　　众生无归依　　亦无有救护
　　为如是等类　　能作大归依
　　我先所作罪　　极重诸恶业
　　今对十力前　　至心皆忏悔
　　我不信诸佛　　亦不敬尊亲
　　不务修众善　　常造诸恶业
　　或自恃尊高　　种姓及财位
　　盛年行放逸　　常造诸恶业
　　心恒起邪念　　口陈于恶言
　　不见于过罪　　常造诸恶业
　　恒作愚夫行　　无明闇覆心
　　随顺不善友　　常造诸恶业
　　或因诸戏乐　　或复怀忧恼
　　为贪嗔所缠　　故我造诸恶
　　亲近不善人　　及由悭嫉意
　　贫穷行谄诳　　故我造诸恶
　　虽不乐众过　　由有怖畏故
　　及不得自在　　故我造诸恶
　　或为躁动心　　或因嗔恚恨
　　及以饥渴恼　　故我造诸恶
　　由饮食衣服　　及贪爱女人
　　烦恼火所烧　　故我造诸恶
　　于佛法僧众　　不生恭敬心
　　作如是众罪　　我今悉忏悔
　　于独觉菩萨　　亦无恭敬心
　　作如是众罪　　我今悉忏悔
　　无知谤正法　　不孝于父母
　　作如是众罪　　我今悉忏悔
　　由愚痴憍慢　　及以贪嗔力
　　作如是众罪　　我今悉忏悔
　　我于十方界　　供养无数佛
　　当愿拔众生　　令离诸苦难
　　愿一切有情　　皆令住十地
　　福智圆满已　　成佛导群迷
　　我为诸众生　　苦行百千劫
　　以大智慧力　　皆令出苦海
　　我为诸含识　　演说甚深经
　　最胜金光明　　能除诸恶业
　　若人百千劫　　造诸极重罪
　　暂时能发露　　众恶尽消除
　　依此金光明　　作如是忏悔
　　由斯能速尽　　一切诸苦业
　　胜定百千种　　不思议总持
　　根力觉道支　　修习常无倦
　　我当至十地　　具足珍宝处
　　圆满佛功德　　济渡生死流
　　我于诸佛海　　甚深功德藏
　　妙智难思议　　皆令得具足
　　唯愿十方佛　　观察护念我
　　皆以大悲心　　哀受我忏悔
　　我于多劫中　　所造诸恶业
　　由斯生苦恼　　哀愍愿消除
　　我造诸恶业　　常生忧怖心
　　于四威仪中　　曾无欢乐想
　　诸佛具大悲　　能除众生怖
　　愿受我忏悔　　令得离忧苦
　　我有烦恼障　　及以诸报业
　　愿以大悲水　　洗濯令清净
　　我先作诸罪　　及现造恶业
　　至心皆发露　　咸愿得蠲除
　　未来诸恶业　　防护令不起
　　设令有违者　　终不敢覆藏
　　身三语四种　　意业复有三
　　系缚诸有情　　无始恒相续
　　由斯三种行　　造作十恶业
　　如是众多罪　　我今皆忏悔
　　我造诸恶业　　苦报当自受
　　今于诸佛前　　至诚皆忏悔
　　于此赡部洲　　及他方世界
　　所有诸善业　　今我皆随喜
　　愿离十恶业　　修行十善道
　　安住十地中　　常见十方佛
　　我以身语意　　所修福智业
　　愿以此善根　　速成无上慧
　　我今亲对十力前　　发露众多苦难事
　　凡愚迷惑三有难　　恒造极重恶业难
　　我所积集欲邪难　　常起贪爱流转难
　　于此世间耽着难　　一切愚夫烦恼难
　　狂心散动颠倒难　　及以亲近恶友难
　　于生死中贪染难　　嗔痴闇钝造罪难
　　生八无暇恶处难　　未曾积集功德难
　　我今皆于最胜前　　忏悔无边罪恶业
　　我今归依诸善逝　　我礼德海无上尊
　　如大金山照十方　　唯愿慈悲哀摄受
　　身色金光净无垢　　目如清净绀琉璃
　　吉祥威德名称尊　　大悲慧日除众闇
　　佛日光明常普遍　　善净无垢离诸尘
　　牟尼月照极清凉　　能除众生烦恼热
　　三十二相遍庄严　　八十随好皆圆满
　　福德难思无与等　　如日流光照世间
　　色如琉璃净无垢　　犹如满月处虚空
　　妙颇梨网映金躯　　种种光明以严饰
　　于生死苦瀑流内　　老病忧愁水所漂
　　如是苦海难堪忍　　佛日舒光令永竭
　　我今稽首一切智　　三千世界希有尊
　　光明晃耀紫金身　　种种妙好皆严饰
　　如大海水量难知　　大地微尘不可数
　　如妙高山叵称量　　亦如虚空无有际
　　诸佛功德亦如是　　一切有情不能知
　　于无量劫谛思惟　　无有能知德海岸
　　尽此大地诸山岳　　析如微尘能算知
　　毛端渧海尚可量　　佛之功德无能数
　　一切有情皆共赞　　世尊名称诸功德
　　清净相好妙庄严　　不可称量知分齐
　　我之所有众善业　　愿得速成无上尊
　　广说正法利群生　　悉令解脱于众苦
　　降伏大力魔军众　　当转无上正法轮
　　久住劫数难思议　　充足众生甘露味
　　犹如过去诸最胜　　六波罗蜜皆圆满
　　灭诸贪欲及嗔痴　　降伏烦恼除众苦
　　愿我常得宿命智　　能忆过去百千生
　　亦常忆念牟尼尊　　得闻诸佛甚深法
　　愿我以斯诸善业　　奉事无边最胜尊
　　远离一切不善因　　恒得修行真妙法
　　一切世界诸众生　　悉皆离苦得安乐
　　所有诸根不具足　　令彼身相皆圆满
　　若有众生遭病苦　　身形羸瘦无所依
　　咸令病苦得消除　　诸根色力皆充满
　　若犯王法当刑戮　　众苦逼迫生忧恼
　　彼受如斯极苦时　　无有归依能救护
　　若受鞭杖枷锁系　　种种苦具切其身
　　无量百千忧恼时　　逼迫身心无暂乐
　　皆令得免于系缚　　及以鞭杖苦楚事
　　将临刑者得命全　　众苦皆令永除尽
　　若有众生饥渴逼　　令得种种殊胜味
　　盲者得视聋者闻　　跛者能行哑能语
　　贫穷众生获宝藏　　仓库盈溢无所乏
　　皆令得受上妙乐　　无一众生受苦恼
　　一切人天皆乐见　　容仪温雅甚端严
　　悉皆现受无量乐　　受用丰饶福德具
　　随彼众生念伎乐　　众妙音声皆现前
　　念水即现清凉池　　金色莲花泛其上
　　随彼众生心所念　　饮食衣服及床敷
　　金银珍宝妙琉璃　　璎珞庄严皆具足
　　勿令众生闻恶响　　亦复不见有相违
　　所受容貌悉端严　　各各慈心相爱乐
　　世间资生诸乐具　　随心念时皆满足
　　所得珍财无吝惜　　分布施与诸众生
　　烧香末香及涂香　　众妙杂花非一色
　　每日三时从树堕　　随心受用生欢喜
　　普愿众生咸供养　　十方一切最胜尊
　　三乘清净妙法门　　菩萨独觉声闻众
　　常愿勿处于卑贱　　不堕无暇八难中
　　生在有暇人中尊　　恒得亲承十方佛
　　愿得常生富贵家　　财宝仓库皆盈满
　　颜貌名称无与等　　寿命延长经劫数
　　悉愿女人变为男　　勇健聪明多智慧
　　一切常行菩萨道　　勤修六度到彼岸
　　常见十方无量佛　　宝王树下而安处
　　处妙琉璃师子座　　恒得亲承转法轮
　　若于过去及现在　　轮回三有造诸业
　　能招可厌不善趣　　愿得消灭永无余
　　一切众生于有海　　生死罥网坚牢缚
　　愿以智剑为断除　　离苦速证菩提处
　　众生于此赡部内　　或于他方世界中
　　所作种种胜福田　　我今皆悉生随喜
　　以此随喜福德事　　及身语意造众善
　　愿此胜业常增长　　速证无上大菩提
　　所有礼赞佛功德　　深心清净无瑕秽
　　回向发愿福无边　　当超恶趣六十劫
　　若有男子及女人　　婆罗门等诸胜族
　　合掌一心赞叹佛　　生生常忆宿世事
　　诸根清净身圆满　　殊胜功德皆成就
　　愿于未来所生处　　常得人天共瞻仰
　　非于一佛十佛所　　修诸善根今得闻
　　百千佛所种善根　　方得闻斯忏悔法
　　尔时世尊闻此说已赞妙幢菩萨言。善哉善哉。善男子。如汝所梦金鼓出声。赞叹如来真实功德。并忏悔法。若有闻者。获福甚多。广利有情灭除罪障。汝今应知此之胜业。皆是过去赞叹发愿宿习因缘。及由诸佛威力加护。此之因缘当为汝说。时诸大众闻是法已。咸皆欢喜信受奉行。