金光明最胜王经卷第九
唐三藏沙门义净奉制译
善生王品第二十一
　　尔时世尊。为诸大众。说王法正论已。复告大众。汝等应听。我今为汝说其往昔奉法因缘。即于是时。说伽他曰。
　　我昔曾为转轮王　　舍此大地并大海
　　四洲珍宝皆充满　　持以供养诸如来
　　我于往昔无量劫　　为求清净真法身
　　所爱之物皆悉舍　　乃至身命心无吝
　　又于过去难思劫　　有正遍知名宝髻
　　于彼如来涅槃后　　有王出世名善生
　　为转轮王化四洲　　尽大海际咸归伏
　　有城名曰妙音声　　时彼轮王于此住
　　夜梦闻说佛福智　　见有法师名宝积
　　处座端严如日轮　　演说金光微妙典
　　尔时彼王从梦觉　　生大欢喜充遍身
　　至天晓已出王宫　　往诣苾刍僧伽处
　　恭敬供养圣众已　　即便问彼诸大众
　　颇有法师名宝积　　功德成就化众生
　　尔时宝积大法师　　在一室中而住止
　　正念诵斯微妙典　　端然不动身心乐
　　时有苾刍引导王　　至彼宝积所居处
　　见在室中端身坐　　光明妙相遍其身
　　白王此即是宝积　　能持甚深佛行处
　　所谓微妙金光明　　诸经中王最第一
　　时王即便礼宝积　　恭敬合掌而致请
　　唯愿满月面端严　　为说金光微妙法
　　宝积法师受王请　　许为说此金光明
　　周遍三千世界中　　诸天大众咸欢喜
　　王于广博清净处　　奇妙珍宝而严饰
　　上妙香水洒游尘　　种种杂花皆散布
　　即于胜处敷高座　　悬缯幡盖以庄严
　　种种粖香及涂香　　香气芬馥皆周遍
　　天龙修罗紧那罗　　莫呼洛伽及药叉
　　诸天悉雨曼陀花　　咸来供养彼高座
　　复有千万亿诸天　　乐闻正法俱来集
　　法师初从本座起　　咸悉供养以天花
　　是时宝积大法师　　净洗浴已着鲜服
　　诣彼大众法座所　　合掌虔心而礼敬
　　天主天众及天女　　悉皆共散曼陀花
　　百千天乐难思议　　住在空中出妙响
　　尔时宝积大法师　　即升高座加趺坐
　　念彼十方诸刹土　　百千万亿大慈尊
　　遍及一切苦众生　　皆起平等慈悲念
　　为彼请主善生故　　演说微妙金光明
　　王既得闻如是法　　合掌一心唱随喜
　　闻法希有泪交流　　身心大喜皆充遍
　　于时国主善生王　　为欲供养此经故
　　手持如意末尼宝　　发愿咸为诸众生
　　今可于斯赡部洲　　普雨七宝璎珞具
　　所有匮乏资财者　　皆得随心受安乐
　　即便遍雨于七宝　　悉皆充足四洲中
　　璎珞严身随所须　　衣服饮食皆无乏
　　尔时国主善生王　　见此四洲雨珍宝
　　咸持供养宝髻佛　　所有遗教苾刍僧
　　应知过去善生王　　即我释迦牟尼是
　　为于昔时舍大地　　及诸珍宝满四洲
　　昔时宝积大法师　　为彼善生说妙法
　　因彼开演经王故　　东方现成不动佛
　　以我曾听此经王　　合掌一言称随喜
　　及施七宝诸功德　　获此最胜金刚身
　　金光百福相庄严　　所有见者皆欢喜
　　一切有情无不爱　　俱胝天众亦同然
　　过去曾经九十九　　俱胝亿劫作轮王
　　亦于小国为人王　　复经无量百千劫
　　于无量劫为帝释　　亦复曾为大梵王
　　供养十力大慈尊　　彼之数量难穷尽
　　我昔闻经随喜善　　所有福聚量难知
　　由斯福故证菩提　　获得法身真妙智
　　尔时大众闻是说已叹未曾有。皆愿奉持金光明经流通不绝。
诸天药叉护持品第二十二
　　尔时世尊告大吉祥天女曰。若有净信善男子善女人。欲于过去未来现在诸佛。以不可思议广大微妙供养之具。而为奉献。及欲解了三世诸佛甚深行处。是人应当决定至心。随是经王所在之处。城邑聚落或山泽中。广为众生敷演流布。其听法者。应除乱想摄耳用心。于时世尊。即为彼天及诸大众。说伽他曰。
　　若欲于诸佛　　不思议供养
　　复了诸如来　　甚深境界者
　　若见演说此　　最胜金光明
　　应亲诣彼方　　至其所住处
　　此经难思议　　能生诸功德
　　无边大苦海　　解脱诸有情
　　我观此经王　　初中后皆善
　　甚深不可测　　譬喻无能比
　　假使恒河沙　　大地尘海水
　　虚空诸山石　　无能喻少分
　　欲入深法界　　应先听是经
　　法性之制底　　甚深善安住
　　于斯制底内　　见我牟尼尊
　　悦意妙音声　　演说斯经典
　　由此俱胝劫　　数量难思议
　　生在人天中　　常受胜妙乐
　　若听是经者　　应作如是心
　　我得不思议　　无边功德蕴
　　假使大火聚　　满百踰缮那
　　为听此经王　　直过无辞苦
　　既至彼住处　　得闻如是经
　　能灭于罪业　　及除诸恶梦
　　恶星诸变怪　　蛊道邪魅等
　　得闻是经时　　诸恶皆舍离
　　应严胜高座　　净妙若莲花
　　法师处其上　　犹如大龙坐
　　于斯安坐已　　说此甚深经
　　书写及诵持　　并为解其义
　　法师舍此座　　往诣余方所
　　于此高座中　　神通非一相
　　或见法师像　　犹在高座上
　　或时见世尊　　及以诸菩萨
　　或作普贤像　　或如妙吉祥
　　或见慈氏尊　　身处于高座
　　或见希奇相　　及以诸天像
　　暂得睹容仪　　忽然还不现
　　成就诸吉祥　　所作皆随意
　　功德悉圆满　　世尊如是说
　　最胜有名称　　能灭诸烦恼
　　他国贼皆除　　战时常得胜
　　恶梦悉皆无　　及消诸毒害
　　所作三业罪　　经力能除灭
　　于此赡部洲　　名称咸充满
　　所有诸怨结　　悉皆相舍离
　　设有怨敌至　　闻名便退散
　　不假动兵戈　　两阵生欢喜
　　梵王帝释主　　护世四天王
　　及金刚药叉　　正了知大将
　　无热池龙王　　及以娑揭罗
　　紧那罗乐神　　苏罗金翅主
　　大辩才天女　　并大吉祥天
　　斯等上首天　　各领诸天众
　　常供养诸佛　　法宝不思议
　　恒生欢喜心　　于经起恭敬
　　斯等诸天众　　皆悉共思惟
　　遍观修福者　　共作如是说
　　应观此有情　　咸是大福德
　　善根精进力　　当来生我天
　　为听甚深经　　敬心来至此
　　供养法制底　　尊重正法故
　　怜愍于众生　　而作大饶益
　　于此深经典　　能为法宝器
　　入此法门者　　能入于法性
　　于此金光明　　至心应听受
　　是人曾供养　　无量百千佛
　　由彼诸善根　　得闻此经典
　　如是诸天主　　天女大辩才
　　并彼吉祥天　　及以四王众
　　无数药叉众　　勇猛有神通
　　各于其四方　　常来相拥护
　　日月天帝释　　风水火诸神
　　吠率怒大肩　　阎罗辩才等
　　一切诸护世　　勇猛具威神
　　拥护持经者　　昼夜常不离
　　大力药叉王　　那罗延自在
　　正了知为首　　二十八药叉
　　余药叉百千　　神通有大力
　　恒于恐怖处　　常来护此人
　　金刚药叉王　　并五百眷属
　　诸大菩萨众　　常来护此人
　　宝王药叉王　　及以满贤王
　　旷野金毗罗　　宾度罗黄色
　　此等药叉王　　各五百眷属
　　见听此经者　　皆来共拥护
　　彩军揵闼婆　　苇王常战胜
　　珠颈及青颈　　并勃里沙王
　　大最胜大黑　　苏跋拏鸡舍
　　半之迦羊足　　及以大婆伽
　　小渠并护法　　及以猕猴王
　　针毛及日支　　宝发皆来护
　　大渠诺拘罗　　栴檀欲中胜
　　舍罗及雪山　　及以娑多山
　　皆有大神通　　雄猛具大力
　　见持此经者　　皆来相拥护
　　阿那婆答多　　及以娑揭罗
　　目真[醫-酉+言]罗叶　　难陀小难陀
　　于百千龙中　　神通具威德
　　共护持经人　　昼夜常不离
　　婆稚罗睺罗　　毗摩质多罗
　　母旨苫跋罗　　大肩及欢喜
　　及余苏罗王　　并无数天众
　　大力有勇健　　皆来护是人
　　诃利底母神　　五百药叉众
　　于彼人睡觉　　常来相拥护
　　旃荼旃荼利　　药叉旃稚女
　　昆帝拘吒齿　　吸众生精气
　　如是诸神众　　大力有神通
　　常护持经者　　昼夜恒不离
　　上首辩才天　　无量诸天女
　　吉祥天为首　　并余诸眷属
　　此大地神女　　果实园林神
　　树神江河神　　制底诸神等
　　如是诸天神　　心生大欢喜
　　彼皆来拥护　　读诵此经人
　　见有持经者　　增寿命色力
　　威光及福德　　妙相以庄严
　　星宿现灾变　　困厄当此人
　　梦见恶征祥　　皆悉令除灭
　　此大地神女　　坚固有威势
　　由此经力故　　法味常充足
　　地肥若流下　　过百踰缮那
　　地神令味上　　滋润于大地
　　此地厚六十　　八亿踰缮那
　　乃至金刚际　　地味皆令上
　　由听此经王　　获大功德蕴
　　能使诸天众　　悉蒙其利益
　　复令诸天众　　威力有光明
　　欢喜常安乐　　舍离于衰相
　　于此南洲内　　林果苗稼神
　　由此经威力　　心常得欢喜
　　苗实皆成就　　处处有妙花
　　果实并滋繁　　充满于大地
　　所有诸果树　　及以众园林
　　悉皆生妙花　　香气常芬馥
　　众草诸树木　　咸出微妙花
　　及生甘美果　　随处皆充遍
　　于此赡部洲　　无量诸龙女
　　心生大欢喜　　皆共入池中
　　种植钵头摩　　及以分陀利
　　青白二莲花　　池中皆遍满
　　由此经威力　　虚空净无翳
　　云雾皆除遣　　暝闇悉光明
　　日出放千光　　无垢焰清净
　　由此经王力　　流晖绕四天
　　此经威德力　　资助于天子
　　皆用赡部金　　而作于宫殿
　　日天子初出　　见此洲欢喜
　　常以大光明　　周遍皆照曜
　　于斯大地内　　所有莲花池
　　日光照及时　　无不尽开发
　　于此赡部洲　　田畴诸果药
　　悉皆令善熟　　充满于大地
　　由此经威力　　日月所照处
　　星辰不失度　　风雨皆顺时
　　遍此赡部洲　　国土咸丰乐
　　随有此经处　　殊胜倍余方
　　若此金光明　　经典流布处
　　有能讲诵者　　悉得如上福
　　尔时大吉祥天女及诸天等。闻佛所说。皆大欢喜。于此经王及受持者。一心拥护。令无忧恼常得安乐。
授记品第二十三
　　尔时如来。于大众中。广说法已。欲为妙幢菩萨及其二子银幢银光。授阿耨多罗三藐三菩提记。时有十千天子。最胜光明。而为上首。俱从三十三天。来至佛所。顶礼佛足。却坐一面。听佛说法。尔时佛告妙幢菩萨言。汝于来世。过无量无数百千万亿那庾多劫已。于金光明世界。当成阿耨多罗三藐三菩提。号金宝山王如来应正遍知明行足善逝世间解无上士调御丈夫天人师佛世尊。出现于世。时此如来般涅槃后。所有教法亦皆灭尽。时彼长子名曰银幢。即于此界次补佛处。世界尔时转名净幢。当得作佛名曰金幢光如来应正遍知明行足善逝世间解无上士调御丈夫天人师佛世尊。时此如来般涅槃后。所有教法亦皆灭尽。次子银光即补佛处。还于此界当得作佛。号曰金光明如来应正遍知明行足善逝世间解无上士调御丈夫天人师佛世尊。是时十千天子闻三大士得授记已。复闻如是最胜王经心生欢喜。清净无垢犹如虚空。尔时如来。知是十千天子善根成熟。即便与授大菩提记。汝等天子。于当来世过无量无数百千万亿那庾多劫。于最胜因陀罗高幢世界。得成阿耨多罗三藐三菩提。同一种姓又同一名。号曰面目清净优钵罗香山十号具足。如是次第十千诸佛出现于世。
　　尔时菩提树神白佛言。世尊。是十千天子从三十三天。为听法故来诣佛所。云何如来便与授记当得成佛。世尊。我未曾闻是诸天子。具足修习六波罗蜜多难行苦行。舍于手足头目髓脑眷属妻子。象马车乘奴婢仆使宫殿园林。金银琉璃车磲玛瑙珊瑚虎珀璧玉珂贝。饮食衣服卧具医药。如余无量百千菩萨。以诸供具。供养过去无数百千万亿那庾多佛。如是菩萨。各经无量无边劫数。然后方得受菩提记。世尊。是诸天子。以何因缘。修何胜行。种何善根。从彼天来暂时闻法便得授记。惟愿世尊。为我解说断除疑网。佛告树神善女天。如汝所说。皆从胜妙善根因缘。勤苦修已方得授记。此诸天子。于妙天宫。舍五欲乐。故来听是金光明经。既闻法已于是经中心生殷重。如净琉璃。无诸瑕秽。复得闻此三大菩萨授记之事。亦由过去久修正行誓愿因缘。是故我今皆与授记。于未来世当成阿耨多罗三藐三菩提。时彼树神。闻佛说已。欢喜信受。
除病品第二十四
　　佛告菩提树神善女天。谛听谛听善思念之。是十千天子。本愿因缘今为汝说。善女天。过去无量不可思议阿僧企耶劫。尔时有佛出现于世。名曰宝髻如来应正遍知明行足善逝世间解无上士调御丈夫天人师佛世尊。善女天。时彼世尊。般涅槃后正法灭已。于像法中。有王名曰天自在光。常以正法化于人民。犹如父母。是王国中有一长者名曰持水。善解医明妙通八术众生病苦四大不调咸能救疗。善女天。尔时持水长者。唯有一子名曰流水。颜容端正人所乐观。受性聪敏妙闲诸论。书画算印无不通达。时王国内有无量百千诸众生类。皆遇疫疾众苦所逼。乃至无有欢乐之心。善女天。尔时长者子流水。见是无量百千众生受诸病苦。起大悲心作如是念。无量众生为诸极苦之所逼迫。我父长者。虽善医方妙通八术。能疗众病四大增损。然已衰迈老耄虚嬴。要假扶策方能进步。不复能往城邑聚落救诸病苦。今有无量百千众生。皆遇重病无能救者。我今当至大医父所。咨问治病医方秘法。若得解已当往城邑聚落之所。救诸众生种种疾病。令于长夜得受安乐。时长者子作是念已即诣父所。稽首礼足。合掌恭敬。却住一面。即以伽他。请其父曰。
　　慈父当哀愍　　我欲救众生
　　今请诸医方　　幸愿为我说
　　云何身衰坏　　诸大有增损
　　复在何时中　　能生诸疾病
　　云何啖饮食　　得受于安乐
　　能使内身中　　火热不衰损
　　众生有四病　　风黄热痰癊
　　及以总集病　　云何而疗治
　　何时风病起　　何时热病发
　　何时动痰癊　　何时总集生
　　时彼长者。闻子请已。复以伽他而答之曰。
　　我今依古仙　　所有疗病法
　　次第为汝说　　善听救众生
　　三月是春时　　三月名为夏
　　三月名秋分　　三月谓冬时
　　此据一年中　　三三而别说
　　二二为一节　　便成岁六时
　　初二是花时　　三四名热际
　　五六名雨际　　七八谓秋时
　　九十是寒时　　后二名冰雪
　　既知如是别　　授药勿令差
　　当随此时中　　调息于饮食
　　入腹令消散　　众病则不生
　　节气若变改　　四大有推移
　　此时无药资　　必生于病苦
　　医人解四时　　复知其六节
　　明闲身七界　　食药使无差
　　谓味界血肉　　膏骨及髓脑
　　病入此中时　　知其可疗不
　　病有四种别　　谓风热痰癊
　　及以总集病　　应知发动时
　　春中痰癊动　　夏内风病生
　　秋时黄热增　　冬节三俱起
　　春食涩热辛　　夏腻热碱醋
　　秋时冷甜腻　　冬酸涩腻甜
　　于此四时中　　服药及饮食
　　若依如是味　　众病无由生
　　食后病由癊　　食消时由热
　　消后起由风　　准时须识病
　　既识病源已　　随病而设药
　　假令患状殊　　先须疗其本
　　风病服油腻　　患热利为良
　　癊病应变吐　　总集须三药
　　风热癊俱有　　是名为总集
　　虽知病起时　　应观其本性
　　如是观知已　　顺时而授药
　　饮食药无差　　斯名善医者
　　复应知八术　　总摄诸医方
　　于此若明闲　　可疗众生病
　　谓针刺伤破　　身疾并鬼神
　　恶毒及孩童　　延年增气力
　　先观彼形色　　语言及性行
　　然后问其梦　　知风热癊殊
　　干瘦少头发　　其心无定住
　　多语梦飞行　　斯人是风性
　　少年生白发　　多汗及多嗔
　　聪明梦见火　　斯人是热性
　　心定身平整　　虑审头津腻
　　梦见水白物　　是癊性应知
　　总集性俱有　　或二或具三
　　随有一偏增　　应知是其性
　　既知本性已　　准病而授药
　　验其无死相　　方名可救人
　　诸根倒取境　　尊医人起慢
　　亲友生嗔恚　　是死相应知
　　左眼白色变　　舌黑鼻梁攲
　　耳轮与旧殊　　下唇垂向下
　　诃梨勒一种　　具足有六味
　　能除一切病　　无忌药中王
　　又三果三辛　　诸药中易得
　　沙糖蜜苏乳　　此能疗众病
　　自余诸药物　　随病可增加
　　先起慈愍心　　莫规于财利
　　我已为汝说　　疗疾中要事
　　以此救众生　　当获无边果
　　善女天尔时长者子流水亲问其父八术之要。四大增损时节不同饵药方法。既善了知。自忖堪能救疗众病。即便遍至城邑聚落所在之处。随有百千万亿病苦众生。皆至其所善言慰喻。作如是语。我是医人。我是医人。善知方药。今为汝等。疗治众病。悉令除愈。善女天。尔时众人。闻长者子善言慰喻许为治病。时有无量百千众生。遇极重病。闻是语已身心踊跃。得未曾有。以此因缘。所有病苦。悉得蠲除。气力充实。平复如本。善女天。尔时复有无量百千众生。病苦深重难疗治者。即共往诣长者子所。重请医疗。时长者子。即以妙药令服皆蒙除差。善女天。是长者子。于此国内。治百千万亿众生病苦。悉得除差。
长者子流水品第二十五
　　尔时佛告菩提树神善女天。尔时长者子流水。于往昔时在天自在光王国内。疗诸众生所有病苦。令得平复受安隐乐。时诸众生以病除故。多修福业。广行惠施。以自欢娱。即共往诣长者子所。咸生尊敬。作如是言。善哉善哉。大长者子善能滋长福德之事。增益我等安隐寿命。仁今实是大力医王。慈悲菩萨。妙闲医药。善疗众生无量病苦。如是称叹周遍城邑。善女天。时长者子妻名水肩藏。有其二子。一名水满。二名水藏。是时流水。将其二子。渐次游行城邑聚落。过空泽中深险之处。见诸禽兽豺狼狐玃雕鹫之属食血肉者。皆悉奔飞一向而去。时长者子作如是念。此诸禽兽何因缘故一向飞走。我当随后暂往观之。即便随去。见有大池名曰野生其水将尽于此池中多有众鱼。流水见已生大悲心。时有树神示现半身。作如是语善哉善哉。善男子。汝有实义名流水者。可愍此鱼应与其水。有二因缘。名为流水。一能流水。二能与水。汝今应当随名而作。是时流水问树神言。此鱼头数为有几何。树神答曰。数满十千。善女天。时长者子闻是数已倍益悲心。时此大池为日所曝余水无几。是十千鱼将入死门旋身婉转。见是长者心有所悕。随逐瞻视目未曾舍。时长者子。见是事已驰趣四方。欲觅于水竟不能得。复望一边见有大树。即便升上折取枝叶为作荫凉。复更推求是池中水从何处来。寻觅不已见一大河名曰水生。时此河边有诸渔人为取鱼故。于河上流悬险之处。决弃其水不令下过。于所决处卒难修补。便作是念。此崖深峻设百千人。时经三月亦未能断。况我一身而堪济办。时长者子。速还本城至大王所。头面礼足却住一面。合掌恭敬作如是言。我为大王国土人民。治种种病悉令安隐。渐次游行至其空泽。见有一池。名曰野生。其水欲涸有十千鱼。为日所曝。将死不久。惟愿大王。慈悲愍念。与二十大象。暂往负水。济彼鱼命。如我与诸病人寿命。尔时大王。即敕大臣。速疾与此医王大象。时彼大臣。奉王敕已。白长者子。善哉大士。仁今自可至象厩中。随意选取二十大象。利益众生令得安乐。是时流水及其二子。将二十大象。又从酒家多借皮囊。往决水处。以囊盛水。象负至池。泻置池中。水即弥满。还复如故。善女天。时长者子。于池四边。周旋而视。时彼众鱼。亦复随逐循岸而行。时长者子。复作是念。众鱼何故随我而行。必为饥火之所恼逼。复欲从我求索于食。我今当与。尔时长者子流水。告其子言。汝取一象最大力者。速至家中。启父长者。家中所有可食之物。乃至父母食啖之分。及以妻子奴婢之分。悉皆收取即可持来。尔时二子受父教已。乘最大象。速往家中。至祖父所。说如上事。收取家中可食之物。置于象上。疾还父所。至彼池边。是时流水。见其子来。身心喜跃。遂取饼食。遍散池中。鱼得食已。悉皆饱足。便作是念。我今施食令鱼得命。愿于来世当施法食充济无边。复更思惟。我先曾于空闲林处。见一苾刍读大乘经。说十二缘生甚深法要。又经中说。若有众生临命终时。得闻宝髻如来名者。即生天上。我今当为是十千鱼。演说甚深十二缘起。亦当称说宝髻佛名。然赡部洲。有二种人。一者深信大乘。二者不信毁呰。亦当为彼增长信心。时长者子作如是念。我入池中可为众鱼说深妙法。作是念已即便入水唱言。南谟过去宝髻如来应正遍知明行足善逝世间解无上士调御丈夫天人师佛世尊。此佛往昔修菩萨行时。作是誓愿。于十方界所有众生。临命终时闻我名者。命终之后。得生三十三天。尔时流水。复为池鱼。演说如是甚深妙法。此有故彼有。此生故彼生。所谓无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。此灭故彼灭。所谓无明灭则行灭。行灭则识灭。识灭则名色灭。名色灭则六处灭。六处灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死灭。老死灭则忧悲苦恼灭。如是纯极苦蕴。悉皆除灭。说是法已。复为宣说十二缘起相应陀罗尼曰。
　　怛侄他　毗折儞　毗折儞　毗折儞　僧塞枳儞　僧塞枳儞　僧塞枳儞　毗尔儞　毗尔儞　毗尔儞莎诃　怛侄他　那弭儞那弭儞　那弭儞　杀雉儞　杀雉儞　杀雉儞飒钵哩设儞　飒钵哩设儞　飒钵哩设儞莎诃　怛侄他　薛达儞薛达儞　薛达儞　窒里瑟儞儞　窒里瑟儞儞　窒里瑟儞儞邬波地儞　邬波地儞　邬波地儞　莎诃　怛侄他　婆毗儞婆毗儞　婆毗儞　阇底儞　阇底儞　阇底儞　阇摩儞儞　阇摩儞儞　阇摩儞儞莎诃。
　　尔时世尊为诸大众。说长者子昔缘之时。诸人天众叹未曾有。时四大天王。各于其处。异口同音作如是说。
　　善哉释迦尊　　说妙法明咒
　　生福除众恶　　十二支相应
　　我等亦说咒　　拥护如是法
　　若有生违逆　　不善随顺者
　　头破作七分　　犹如兰香梢
　　我等于佛前　　共说其咒曰
　　怛侄他　呬里谜　揭睇健　陀哩　旃茶哩地囇　骚伐囇　石呬伐囇　补啰布囇矩矩末底　崎啰末底　达地目契　窭噜婆　母噜婆　具荼母噜健提　杜噜杜噜　毗囇　医泥悉悉泥沓(徒洽下同)婫达沓婫　邬悉怛哩　乌率吒啰伐底　頞剌娑伐底钵杜摩伐底　俱苏摩伐底　莎诃。
　　佛告善女天。尔时。长者子流水及其二子。为彼池鱼。施水施食。并说法已。俱共还家。是长者子流水。复于后时。因有聚会。设众伎乐。醉酒而卧。时十千鱼。同时命过生三十三天。起如是念。我等以何善业因缘。生此天中。便相谓曰。我等先于赡部洲内。堕傍生中。共受鱼身。长者子流水。施我等水及以饼食。复为我等说甚深法十二缘起及陀罗尼。复称宝髻如来名号。以是因缘。能令我等得生此天。是故我今咸应诣彼长者子所。报恩供养。尔时十千天子即于天没。至赡部洲大医王所。时长者子。在高楼上安隐而睡。时十千天子。共以十千真珠璎珞置其面边。复以十千置其足处。复以十千置于右胁。复以十千置左胁边。雨曼陀罗花摩诃曼陀罗花。积至于膝光明普照。种种天乐出妙音声。令赡部洲有睡眠者皆悉觉悟。长者子流水亦从睡寤。是时十千天子为供养已。即于空中飞腾而去。于天自在光王国内。处处皆雨天妙莲花。是诸天子。复至本处空泽池中雨众天花。便于此没还天宫殿。随意自在受五欲乐。天自在光王至天晓已问诸大臣。昨夜何缘忽现如是希有瑞相。放大光明。大臣答言。大王当知有诸天众于长者子流水家中。雨四十千真珠璎珞及天曼陀罗花。积至于膝。王告臣曰。诣长者家唤取其子。大臣受敕即至其家。奉宣王命唤长者子。时长者子即至王所。王曰。何缘昨夜示现如是希有瑞相。长者子言如我思惟。定应是彼池内众鱼。如经所说命终之后得生三十三天。彼来报恩故现如是希奇之相。王曰。何以得知。流水答言。王可遣使。并我二子往彼池所验其虚实。彼十千鱼为死为活。王闻是语。即便遣使及子向彼池边。见其池中多有曼陀罗花。积成大聚诸鱼并死。见已驰还为王广说。王闻是已心生欢喜叹未曾有。尔时佛告菩提树神。善女天。汝今当知。昔时长者子流水者即我身是。持水长者即妙幢是。彼之二子。长子水满即银幢是。次子水藏即银光是。彼天自在光王者。即汝菩提树神是。十千鱼者即十千天子是。因我往昔以水济鱼与食令饱。为说甚深十二缘起并此相应陀罗尼咒。又为称彼宝髻佛名。因此善根得生天上。今来我所欢喜听法。我皆当为授于阿耨多罗三藐三菩提记说其名号。善女天。如我往昔于生死中轮回诸有广为利益。今无量众生悉令次第成无上觉与其授记。汝等皆应勤求出离勿为放逸。尔时大众闻说是已悉皆悟解。由大慈悲救护一切。勤修苦行。方能证获无上菩提。咸发深心。信受欢喜。



金光明最胜王经卷第十
唐三藏沙门义净奉制译
舍身品第二十六
　　尔时世尊已为大众。说此十千天子往昔因缘。复告菩提树神及诸大众。我于过去行菩萨道。非但施水及食济彼鱼命乃至亦舍所爱之身。如是因缘。可共观察。尔时如来应正等觉。天上天下最胜最尊。百千光明照十方界。具一切智功德圆满。将诸苾刍及于大众。至般遮罗聚落诣一林中。其地平正。无诸荆棘。名花软草。遍布其处。佛告具寿阿难陀。汝可于此树下。为我敷座。时阿难陀。受教敷已。白言世尊。其座敷讫。唯圣知时。尔时世尊。即于座上加趺而坐。端身正念。告诸苾刍。汝等乐欲见彼往昔苦行菩萨本舍利不。诸苾刍言。我等乐见。世尊即以百福庄严相好之手。而按其地。于时大地六种震动。即便开裂。七宝制底。忽然踊出。众宝罗网。庄严其上。大众见已生希有心。尔时世尊。即从座起。作礼右绕还就本座。告阿难陀。汝可开此制底之户。时阿难陀即开其户。见七宝函。奇珍间饰。白言世尊。有七宝函。众宝庄挍。佛言汝可开函。时阿难陀。奉教开已见有舍利。白如珂雪拘物头花。即白佛言。函有舍利。色妙异常。佛言阿难陀。汝可持此大士骨来。时阿难陀。即取其骨。奉授世尊。世尊受已。告诸苾刍。汝等应观苦行菩萨遗身舍利。而说颂曰。
　　菩萨胜德相应慧　　勇猛精勤六度圆
　　常修不息为菩提　　不舍坚固心无倦
　　汝等苾刍。咸应礼敬菩萨本身。此之舍利。乃是无量戒定慧香之所熏馥。最上福田。极难逢遇。时诸苾刍及诸大众。咸皆至心合掌。恭敬顶礼舍利。叹未曾有。时阿难陀前礼佛足。白言世尊。如来大师。出过一切。为诸有情之所恭敬。何因缘故礼此身骨。佛告阿难陀。我因此骨速得无上正等菩提。为报往恩我今致礼。复告阿难陀。吾今为汝及诸大众断除疑惑。说是舍利往昔因缘汝等善思当一心听。阿难陀曰。我等乐闻愿为开阐。阿难陀。过去世时有一国王。名曰大车。巨富多财。库藏盈满。军兵武勇众所钦伏。常以正法。施化黔黎。人民炽盛无有怨敌。国大夫人诞生三子。颜容端正人所乐观。太子名曰摩诃波罗。次子名曰摩诃提婆。幼子名曰摩诃萨埵。是时大王。为欲游观纵赏山林。其三王子亦皆随从。为求花果舍父周旋。至大竹林。于中憩息。第一王子。作如是言。我于今日。心甚惊惶。于此林中。将无猛兽损害于我。第二王子复作是言。我于自身初无吝惜。恐于所爱。有别离苦。第三王子白二兄曰。
　　此是神仙所居处　　我无恐怖别离忧
　　身心充遍生欢喜　　当获殊胜诸功德
　　时诸王子。各说本心所念之事。次复前行。见有一虎产生七子。才经七日。诸子围绕。饥渴所逼。身形羸瘦。将死不久。第一王子。作如是言。哀哉此虎产来七日。七子围绕。无暇求食。饥渴所逼必还啖子。萨埵王子问言。此虎每常所食何物。第一王子答曰。
　　虎豹豺师子　　唯啖热血肉
　　更无余饮食　　可济此虚羸
　　第二王子闻此语已。作如是言。此虎羸瘦饥渴所逼余命无几。我等何能为求如是难得饮食。谁复为斯自舍身命济其饥苦。第一王子言。一切难舍无过己身。萨埵王子言。我等今者于自己身各生爱恋。复无智慧不能于他而兴利益。然有上士。怀大悲心。常为利他亡身济物复作是念。我今此身于百千生。虚弃烂坏曾无所益。云何今日而不能舍以济饥苦如捐洟唾。时诸王子。作是议已。各起慈心。凄伤愍念。共观羸虎。目不暂移。徘徊久之。俱舍而去。尔时萨埵王子。便作是念。我舍身命。今正是时。何以故。
　　我从久来持此身　　臭秽脓流不可爱
　　供给敷具并衣食　　象马车乘及珍财
　　变坏之法体无常　　恒求难满难保守
　　虽常供养怀怨害　　终归弃我不知恩
　　复次。此身不坚于我无益。可畏如贼不净如粪。我于今日。当使此身修广大业。于生死海。作大舟航。弃舍轮回令得出离。复作是念。若舍此身则舍无量痈疽恶疾百千怖畏。是身唯有大小便利。不坚如泡。诸虫所集。血脉筋骨。共相连持甚可厌患。是故我今应当弃舍。以求无上究竟涅槃。永离忧患无常苦恼。生死休息。断诸尘累。以定慧力。圆满熏修。百福庄严成一切智诸佛所赞微妙法身。既证得已施诸众生无量法乐。是时王子兴大勇猛发弘誓愿。以大悲念增益其心。虑彼二兄。情怀怖惧。共为留难。不果所祈。即便白言。二兄前去我且于后。尔时王子摩诃萨埵。还入林中。至其虎所。脱去衣服置于竹上。作是誓言。
　　我为法界诸众生　　志求无上菩提处
　　起大悲心不倾动　　当舍凡夫所爱身
　　菩提无患无热恼　　诸有智者之所乐
　　三界苦海诸众生　　我今拔济令安乐
　　是时王子作是言已。于饿虎前委身而卧。由此菩萨慈悲威势。虎无能为。菩萨见已即上高山投身于地。时诸神仙捧接王子。曾无伤损。复作是念虎今羸瘦不能食我。即起求刀竟不能得。即以干竹刺颈出血渐近虎边是时大地六种震动。如风激水涌没不安。日无精明如罗睺障。诸方闇蔽无复光辉。天雨名华及妙香末。缤纷乱坠。遍满林中。尔时虚空有诸天众。见是事已生随喜心。叹未曾有。咸共赞言善哉大士。即说颂曰。
　　大士救护运悲心　　等视众生如一子
　　勇猛欢喜情无吝　　舍身济苦福难思
　　定至真常胜妙处　　永离生死诸缠缚
　　不久当获菩提果　　寂静安乐证无生
　　是时饿虎。既见菩萨颈下血流。即便舐血啖肉皆尽。唯留余骨。尔时第一王子见地动已。告其弟曰。
　　大地山河皆震动　　诸方闇蔽日无光
　　天花乱坠遍空中　　定是我弟舍身相
　　第二王子闻兄语已。说伽他曰。
　　我闻萨埵慈悲语　　见彼饿虎身羸瘦
　　饥苦所缠恐食子　　我今疑弟舍其身
　　时二王子。生大愁苦啼泣悲叹。即共相随还至虎所。见弟衣服在竹枝上。骸骨及发在处纵横。血流成泥沾污其地。见已闷绝不能自持。投身骨上久乃得苏。即起举手哀号大哭。俱时叹曰。
　　我弟貌端严　　父母偏爱念
　　云何俱共出　　舍身而不归
　　父母若问时　　我等如何答
　　宁可同损命　　岂复自存身
　　时二王子。悲泣懊恼渐舍而去。时小王子所将侍从。互相谓曰。王子何在宜共推求。
　　尔时国大夫人。寝高楼上。便于梦中见不祥相。被割两乳。牙齿堕落。得三鸽鶵。一为鹰夺。二被惊怖。地动之时夫人遂觉。心大愁恼。作如是言。
　　何故今时大地动　　江河林树皆摇震
　　日无精光如覆蔽　　目[目*需]乳动异常时
　　如箭射心忧苦逼　　遍身战掉不安隐
　　我之所梦不祥征　　必有非常灾变事
　　夫人两乳忽然流出。念此必有变怪之事。时有侍女闻外人言。求觅王子今犹未得。心大惊怖。即入宫中。白夫人曰。大家知不。外闻诸人散觅王子遍求不得。时彼夫人闻是语已。生大忧恼。悲泪盈目。至大王所。白言大王。我闻外人作如是语。失我最小所爱之子。王闻语已。惊惶失所悲哽而言。苦哉今日失我爱子。即便抆泪慰喻夫人。告言贤首。汝勿忧戚。吾今共出求觅爱子。王与大臣及诸人众。即共出城。各各分散随处求觅。未久之顷有一大臣前白王曰。闻王子在愿勿忧愁。其最小者今犹未见。王闻是语悲叹而言。苦哉苦哉。失我爱子。
　　初有子时欢喜少　　后失子时忧苦多
　　若使我儿重寿命　　纵我身亡不为苦
　　夫人闻已。忧恼缠怀如被箭中。而嗟叹曰。
　　我之三子并侍从　　俱往林中共游赏
　　最小爱子独不还　　定有乖离灾厄事
　　次第二臣来至王所。王问臣曰。爱子何在。第二大臣懊恼啼泣。喉舌干燥口不能言竟无辞答。夫人问曰。
　　速报小子今何在　　我身热恼遍烧然
　　闷乱荒迷失本心　　勿使我胸今破裂
　　时第二臣。即以王子舍身之事。具白王知。王及夫人闻其事已。不胜悲噎。望舍身处。骤驾前行。诣竹林所。至彼菩萨舍身之地。见其骸骨。随处交横。俱时投地。闷绝将死。犹如猛风吹倒大树。心迷失绪。都无所知。时大臣等。以水遍洒王及夫人。良久乃苏举手而哭。咨嗟叹曰。
　　祸哉爱子端严相　　因何死苦先来逼
　　若我得在汝前亡　　岂见如斯大苦事
　　尔时夫人。迷闷稍止头发蓬乱。两手椎胸宛转于地。如鱼处陆若牛失子。悲泣而言。
　　我子谁屠割　　余骨散于地
　　失我所爱子　　忧悲不自胜
　　苦哉谁杀子　　致斯忧恼事
　　我心非金刚　　云何而不破
　　我梦中所见　　两乳皆被割
　　牙齿悉堕落　　今遭大苦痛
　　又梦三鸽鶵　　一被鹰擒去
　　今失所爱子　　恶相表非虚
　　尔时大王及于夫人并二王子。尽哀号哭。璎珞不御。与诸人众。共收菩萨遗身舍利。为于供养。置窣堵波中。阿难陀。汝等应知。此即是彼菩萨舍利。复告阿难陀。我于昔时。虽具烦恼贪嗔痴等。能于地狱饿鬼傍生五趣之中。随缘救济。令得出离。何况。今时烦恼都尽。无复余习。号天人师。具一切智而不能为一一众生经于多劫在地狱中及于余处。代受众苦。令出生死烦恼轮回。尔时世尊。欲重宣此义。而说颂曰。
　　我念过去世　　无量无数劫
　　或时作国王　　或复为王子
　　常行于大施　　及舍所爱身
　　愿出离生死　　至妙菩提处
　　昔时有大国　　国主名大车
　　王子名勇猛　　常施心无吝
　　王子有二兄　　号大渠大天
　　三人同出游　　渐至山林所
　　见虎饥所逼　　便生如是心
　　此虎饥火烧　　更无余可食
　　大士睹如斯　　恐其将食子
　　舍身无所顾　　救子不令伤
　　大地及诸山　　一时皆震动
　　江海皆腾跃　　惊波水逆流
　　天地失光明　　昏冥无所见
　　林野诸禽兽　　飞奔丧所依
　　二兄怪不还　　忧戚生悲苦
　　即与诸侍从　　林薮遍寻求
　　兄弟共筹议　　复往深山处
　　四顾无所有　　见虎处空林
　　其母并七子　　口皆有血污
　　残骨并余发　　纵横在地上
　　复见有流血　　散在树林所
　　二兄既见已　　心生大恐怖
　　闷绝俱躄地　　荒迷不觉知
　　尘土坌其身　　六情皆失念
　　王子诸侍从　　啼泣心忧恼
　　以水洒令苏　　举手号啕哭
　　菩萨舍身时　　慈母在宫内
　　五百诸婇女　　共受于妙乐
　　夫人之两乳　　忽然自流出
　　遍体如针刺　　苦痛不能安
　　欻生失子想　　忧箭苦伤心
　　即白大王知　　陈斯苦恼事
　　悲泣不堪忍　　哀声向王说
　　大王今当知　　我生大苦恼
　　两乳忽流出　　禁止不随心
　　如针遍刺身　　烦宛胸欲破
　　我先梦恶征　　必当失爱子
　　愿王济我命　　知儿存与亡
　　梦见三鸽鶵　　小者是爱子
　　忽被鹰夺去　　悲愁难具陈
　　我今没忧海　　趣死将不久
　　恐子命不全　　愿为速求觅
　　又闻外人语　　小子求不得
　　我今意不安　　愿王哀愍我
　　夫人白王已　　举身而躄地
　　悲痛心闷绝　　荒迷不觉知
　　婇女见夫人　　闷绝在于地
　　举声皆大哭　　忧惶失所依
　　王闻如是语　　怀忧不自胜
　　因命诸群臣　　寻求所爱子
　　皆共出城外　　各随处追觅
　　涕泣问诸人　　王子今何在
　　今者为存亡　　谁知所去处
　　云何令我见　　解我忧悲心
　　诸人悉共传　　咸言王子死
　　闻者皆伤悼　　悲叹苦难裁
　　尔时大车王　　悲号从座起
　　即就夫人处　　以水洒其身
　　夫人蒙水洒　　久乃得醒悟
　　悲啼以问王　　我儿今在不
　　王告夫人曰　　我已使诸人
　　四向求王子　　尚未有消息
　　王又告夫人　　汝莫生烦恼
　　且当自安慰　　可共出追寻
　　王即与夫人　　严驾而前进
　　号动声凄感　　忧心若火然
　　士庶百千万　　亦随王出城
　　各欲求王子　　悲号声不绝
　　王求爱子故　　目视于四方
　　见有一人来　　被发身涂血
　　遍体蒙尘土　　悲哭逆前来
　　王见是恶相　　倍复生忧恼
　　王便举两手　　哀号不自裁
　　初有一大臣　　忩忙至王所
　　进白大王曰　　幸愿勿悲哀
　　王之所爱子　　今虽求未获
　　不久当来至　　以释大王忧
　　王复更前行　　见次大臣至
　　其臣诣王所　　流泪白王言
　　二子今现在　　被忧火所逼
　　其第三王子　　已被无常吞
　　见饿虎初生　　将欲食其子
　　彼萨埵王子　　见此起悲心
　　愿求无上道　　当度一切众
　　系想妙菩提　　广大深如海
　　即上高山顶　　投身饿虎前
　　虎羸不能食　　以竹自伤颈
　　遂啖王子身　　唯有余骸骨
　　时王及夫人　　闻已俱闷绝
　　心没于忧海　　烦恼火烧然
　　臣以栴檀水　　洒王及夫人
　　俱起大悲号　　举手椎胸臆
　　第三大臣来　　白王如是语
　　我见二王子　　闷绝在林中
　　臣以冷水洒　　尔乃暂苏息
　　顾视于四方　　如猛火周遍
　　暂起而还伏　　悲号不自胜
　　举手以哀言　　称叹弟希有
　　王闻如是说　　倍增忧火煎
　　夫人大号啕　　高声作是语
　　我之小子偏重爱　　已为无常罗刹吞
　　余有二子今现在　　复被忧火所烧逼
　　我今速可之山下　　安慰令其保余命
　　即便驰驾望前路　　一心诣彼舍身崖
　　路逢二子行啼泣　　椎胸懊恼失容仪
　　父母见已抱忧悲　　俱往山林舍身处
　　既至菩萨舍身地　　共聚悲号生大苦
　　脱去璎珞尽哀心　　收取菩萨身余骨
　　与诸人众同供养　　共造七宝窣堵波
　　以彼舍利置函中　　整驾怀忧趣城邑
　　复告阿难陀　　往时萨埵者
　　即我牟尼是　　勿生于异念
　　王是父净饭　　后是母摩耶
　　太子谓慈氏　　次曼殊室利
　　虎是大世主　　五儿五苾刍
　　一是大目连　　一是舍利弗
　　我为汝等说　　往昔利他缘
　　如是菩萨行　　成佛因当学
　　菩萨舍身时　　发如是弘誓
　　愿我身余骨　　来世益众生
　　此是舍身处　　七宝窣堵波
　　以经无量时　　遂沈于厚地
　　由昔本愿力　　随缘兴济渡
　　为利于人天　　从地而涌出
　　尔时世尊。说是往昔因缘之时。无量阿僧企耶人天大众。皆大悲喜叹未曾有。悉发阿耨多罗三藐三菩提心。复告树神。我为报恩故致礼敬佛摄神力。其窣堵波还没于地。
十方菩萨赞叹品第二十七
　　尔时释迦牟尼如来。说是经时。于十方世界。有无量百千万亿诸菩萨众。各从本土。诣鹫峰山至世尊所。五轮着地。礼世尊已一心合掌。异口同音而赞叹曰。
　　佛身微妙真金色　　其光普照等金山
　　清净柔软若莲华　　无量妙彩而严饰
　　三十二相遍庄严　　八十种好皆圆备
　　光明昉着无与等　　离垢犹如净满月
　　其声清彻甚微妙　　如师子吼震雷音
　　八种微妙应群机　　超胜迦陵频伽等
　　百福妙相以严容　　光明具足净无垢
　　智慧澄明如大海　　功德广大若虚空
　　圆光遍满十方界　　随缘普济诸有情
　　烦恼爱染习皆除　　法炬恒然不休息
　　哀愍利益诸众生　　现在未来能与乐
　　常为宣说第一义　　令证涅槃真寂静
　　佛说甘露殊胜法　　能与甘露微妙义
　　引入甘露涅槃城　　令受甘露无为乐
　　常于生死大海中　　解脱一切众生苦
　　令彼能住安隐路　　恒与难思如意乐
　　如来德海甚深广　　非诸譬喻所能知
　　于众常起大悲心　　方便精勤恒不息
　　如来智海无边际　　一切人天共测量
　　假使千万亿劫中　　不能得知其少分
　　我今略赞佛功德　　于德海中唯一渧
　　回斯福聚施群生　　皆愿速证菩提果
　　尔时世尊告诸菩萨言。善哉善哉。汝等善能如是赞佛功德。利益有情广兴佛事。能灭诸罪生无量福。
妙幢菩萨赞叹品第二十八
　　尔时妙幢菩萨。即从座起偏袒右肩。右膝着地合掌向佛。而说赞曰。
　　牟尼百福相圆满　　无量功德以严身
　　广大清净人乐观　　犹如千日光明照
　　焰彩无边光炽盛　　如妙宝聚相端严
　　如日初出映虚空　　红白分明间金色
　　亦如金山光普照　　悉能周遍百千土
　　能灭众生无量苦　　皆与无边胜妙乐
　　诸相具足悉严净　　众生乐睹无厌足
　　头发柔软绀青色　　犹如黑蜂集妙华
　　大喜大舍净庄严　　大慈大悲皆具足
　　众妙相好为严饰　　菩提分法之所成
　　如来能施众福利　　令彼常获大安乐
　　种种妙德共庄严　　光明普照千万土
　　如来光相极圆满　　犹如赫日遍空中
　　佛如须弥功德具　　示现能周于十方
　　如来金口妙端严　　齿白齐密如珂雪
　　如来面貌无伦匹　　眉间毫相常右旋
　　光润鲜白等颇梨　　犹如满月居空界
　　佛告妙幢菩萨。汝能如是赞佛功德不可思议。利益一切。令未知者随顺修学。
菩提树神赞叹品第二十九
　　尔时菩提树神。亦以伽他赞世尊曰。
　　敬礼如来清净慧　　敬礼常求正法慧
　　敬礼能离非法慧　　敬礼恒无分别慧
　　希有世尊无边行　　希有难见比优昙
　　希有如海镇山王　　希有善逝光无量
　　希有调御弘慈愿　　希有释种明逾日
　　能说如是经中宝　　哀愍利益诸群生
　　牟尼寂静诸根定　　能入寂静涅槃城
　　能住寂静等持门　　能知寂静深境界
　　两足中尊住空寂　　声闻弟子身亦空
　　一切法体性皆无　　一切众生悉空寂
　　我常忆念于诸佛　　我常乐见诸世尊
　　我常发起殷重心　　常得值遇如来日
　　我常顶礼于世尊　　愿常渴仰心不舍
　　悲泣流泪情无间　　常得奉事不知厌
　　惟愿世尊起悲心　　和颜常得令我见
　　佛及声闻众清净　　愿常普济于人天
　　佛身本净若虚空　　亦如幻焰及水月
　　愿说涅槃甘露法　　能生一切功德聚
　　世尊所有净境界　　慈悲正行不思议
　　声闻独觉非所量　　大仙菩萨不能测
　　惟愿如来哀愍我　　常令睹见大悲身
　　三业无倦奉慈尊　　速出生死归真际
　　尔时世尊闻是赞已。以梵音声告树神曰。善哉善哉。善女天。汝能于我真实无妄清净法身。自利利他宣扬妙相。以此功德。令汝速证最上菩提。一切有情同所修习。若得闻者皆入甘露无生法门。
大辩才天女赞叹品第三十
　　尔时大辩才天女。即从座起。合掌恭敬。以直言词。赞世尊曰。
　　南无释迦牟尼如来应正等觉。身真金色咽如螺贝。面如满月。目类青莲。唇口赤好。如颇梨色。鼻高修直。如截金铤。齿白齐密。如拘物头华。身光普照。如百千日。光彩映彻。如赡部金。其所言说。无有错谬。示三解脱门。开三菩提路。心常清净。意乐亦然。佛所住处。及所行境。亦常清净。离非威仪。进止无谬。六年苦行。三转法轮。度苦众生。令归彼岸。身相圆满如拘陀树。六度熏修三业无失。具一切智自他利满。所有宣说常为众生。言不虚设于释种中为大师子。坚固勇猛具八解脱。我今随力称赞如来少分功德。犹如蚊子饮大海水。愿以此福广及有情。永离生死成无上道。
　　尔时世尊告大辩才天曰。善哉善哉。汝久修习。具大辩才。今复于我广陈赞叹。令汝速证无上法门。相好圆明普利一切。
付嘱品第三十一
　　尔时世尊。普告无量菩萨。及诸人天一切大众。汝等当知。我于无量无数大劫。勤修苦行。获甚深法。菩提正因。已为汝说。汝等谁能发勇猛心恭敬守护。我涅槃后。于此法门。广宣流布。能令正法久住世间。尔时众中有六十俱胝诸大菩萨。六十俱胝诸天大众。异口同音作如是语。世尊。我等咸有欣乐之心。于佛世尊。无量大劫勤修苦行。所获甚深微妙之法菩提正因。恭敬护持不惜身命。佛涅槃后。于此法门。广宣流布。当令正法久住世间。尔时诸大菩萨。即于佛前说伽他曰。
　　世尊真实语　　安住于实法
　　由彼真实故　　护持于此经
　　大悲为甲胄　　安住于大慈
　　由彼慈悲力　　护持于此经
　　福资粮圆满　　生起智资粮
　　由资粮满故　　护持于此经
　　降伏一切魔　　破灭诸邪论
　　断除恶见故　　护持于此经
　　护世并释梵　　乃至阿苏罗
　　龙神药叉等　　护持于此经
　　地上及虚空　　久住于斯者
　　奉持佛教故　　护持于此经
　　四梵住相应　　四圣谛严饰
　　降伏四魔故　　护持于此经
　　虚空成质碍　　质碍成虚空
　　诸佛所护持　　无能倾动者
　　尔时四大天王。闻佛说此护持妙法。各生随喜护正法心。一时同声。说伽他曰。
　　我今于此经　　及男女眷属
　　皆一心拥护　　令得广流通
　　若有持经者　　能作菩提因
　　我常于四方　　拥护而承事
　　尔时天帝释。合掌恭敬。说伽他曰。
　　诸佛证此法　　为欲报恩故
　　饶益菩萨众　　出世演斯经
　　我于彼诸佛　　报恩常供养
　　护持如是经　　及以持经者
　　尔时睹史多天子。合掌恭敬。说伽他曰。
　　佛说如是经　　若有能持者
　　当住菩提位　　来生睹史天
　　世尊我庆悦　　舍天殊胜报
　　住放赡部洲　　宣扬是经典
　　尔时索诃世界主梵天王合掌恭敬。说伽他曰。
　　诸静虑无量　　诸乘及解脱
　　皆从此经出　　是故演斯经
　　若说是经处　　我舍梵天乐
　　为听如是经　　亦常为拥护
　　尔时魔王子名曰商主。合掌恭敬。说伽他曰。
　　若有受持此　　正义相应经
　　不随魔所行　　净除魔恶业
　　我等于此经　　亦当勤守护
　　发大精进意　　随处广流通
　　尔时魔王。合掌恭敬说伽他曰。
　　若有持此经　　能伏诸烦恼
　　如是众生类　　拥护令安乐
　　若有说是经　　诸魔不得便
　　由佛威神故　　我当拥护彼
　　尔时妙吉祥天子。亦于佛前说伽他曰。
　　诸佛妙菩提　　于此经中说
　　若持此经者　　是供养如来
　　我当持此经　　为俱胝天说
　　恭敬听闻者　　劝至菩提处
　　尔时慈氏菩萨。合掌恭敬说伽他曰。
　　若见住菩提　　与为不请友
　　乃至舍身命　　为护此经王
　　我闻如是法　　当往睹史天
　　由世尊加护　　广为人天说
　　尔时上座大迦叶波。合掌恭敬说伽他曰。
　　佛于声闻乘　　说我鲜智慧
　　我今随自力　　护持如是经
　　若有持此经　　我当摄受彼
　　授其词辩力　　常随赞善哉
　　尔时具寿阿难陀。合掌向佛说伽他曰。
　　我亲从佛闻　　无量众经典
　　未曾闻如是　　深妙法中王
　　我今闻是经　　亲于佛前受
　　诸乐菩提者　　当为广宣通
　　尔时世尊。见诸菩萨人天大众。各各发心。于此经典。流通拥护。劝进菩萨。广利众生。赞言。善哉善哉。汝等能于如是微妙经王。虔诚流布。乃至于我般涅槃后。不令散灭。即是无上菩提正因。所获功德于恒沙劫说不能尽。若有苾刍。苾刍尼。邬波索迦。邬波斯迦。及余善男子善女人等。供养恭敬。书写流通。为人解说。所获功德。亦复如是。是故汝等应勤修习尔时无量无边恒沙大众。闻佛说已。皆大欢喜。信受奉行。